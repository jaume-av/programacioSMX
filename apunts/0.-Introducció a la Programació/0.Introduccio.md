---
title: 0. Fonalments de la Programació
parent: Índex
layout: default
has_children: true
nav_order: 1
---


# 0. Fonaments de programació

## 1. Introducció

La raó principal per la qual utilitzem un ordinador és per a **resoldre problemes**. Açò vol dir que partim d’uns **dades d’entrada**, l’ordinador fa un **processament** i ens torna uns **resultats d’eixida**.

Un ordinador, per si mateix, no sap resoldre cap problema. Necessita que una persona li done instruccions clares i ordenades. Este conjunt d’instruccions és el que anomenem **programa**.

Un **programa informàtic** no és més que un **mètode per a resoldre un problema**. Per això, abans d’escriure’l, hem de saber exactament **què volem resoldre** i **com ho farem**.

El paper del programador és fonamental:

* **Identificar les dades d’entrada** (el que coneixem al principi).
* **Determinar les dades d’eixida** (el resultat que volem obtindre).
* **Definir el procés o mètode** per a transformar les entrades en eixides.

Este mètode per a resoldre problemes és el que anomenem **algorisme**.

---

## 2. Algorisme

Un **algorisme** és un conjunt d’operacions **ordenades** i **finides** que permeten resoldre un problema.

Perquè un algorisme siga vàlid, ha de complir estes característiques:

* Tindre un **nombre limitat de passos**.
* Acabar en un **temps finit** (si no, el problema mai es resoldria).
* Cada pas ha d’estar **ben definit i sense ambigüitats**.
* Pot tindre **diversos valors d’entrada**, però sempre ha de produir **almenys un resultat d’eixida**.

### Exemple 1

Un algorisme és com una **recepta de cuina**.

* **Entrades**: ingredients (pa, oli, ou).
* **Procés**: passos de la recepta.
* **Eixida**: el plat acabat.

#### Algorisme per a fregir un ou

* Dades d’entrada: ou, oli, paella, foc.
* Dades d’eixida: ou fregit.

**Procediment**:

1. Posa oli en la paella.
2. Calfa la paella al foc.
3. Quan l’oli estiga calent, trenca l’ou i posa’l dins.
4. Fes-lo fins que estiga al teu gust.
5. Retira l’ou fregit.

Quan este algorisme es traduïx a un llenguatge de programació, obtenim un **programa**.

---


### Exemple 2. Posar la rentadora

* **Entrades**: roba bruta, detergent, rentadora.
* **Procés**: passos per a introduir la roba i configurar el programa.
* **Eixida**: roba neta.

#### Algorisme per a posar la rentadora

* Dades d’entrada: roba, detergent, suavitzant, programa de rentat.
* Dades d’eixida: roba rentada.

**Procediment**:

1. Obrir la porta de la rentadora.
2. Ficar la roba dins.
3. Afegir detergent i suavitzant.
4. Seleccionar el programa adequat.
5. Premre el botó d’inici.
6. Esperar a que acabe el programa.
7. Traure la roba neta.

---

### Exemple 3. Anar a l’institut

* **Entrades**: persona, roba, motxilla.
* **Procés**: passos del matí abans d’eixir de casa.
* **Eixida**: arribar a l’institut.

#### Algorisme per a anar a l’institut

* Dades d’entrada: despertador, roba, esmorzar, motxilla.
* Dades d’eixida: persona a l’institut.

**Procediment**:

1. Despertar-se quan sona el despertador.
2. Vestir-se.
3. Esmorzar.
4. Agafar la motxilla preparada.
5. Eixir de casa.
6. Caminar o agafar transport fins a l’institut.
7. Arribar a classe.

---

### Exercici 1. Preparar un suc de taronja

Has de dissenyar un **algorisme** que explique com preparar un suc de taronja natural.

1. Escriu les **entrades** (què necessites).
2. Escriu el **procés** (els passos que cal seguir).
3. Escriu la **eixida** (quin resultat obtens).
4. Redacta l’**algorisme complet** amb les dades d’entrada, les dades d’eixida i el procediment pas a pas.

---

### Exercici 2. Enviar un missatge amb el mòbil

Has de dissenyar un **algorisme** que descriga com enviar un missatge de text (WhatsApp, Telegram o SMS) amb el mòbil.

1. Escriu les **entrades** (què necessites: dispositiu, dades, connexió...).
2. Escriu el **procés** (els passos fins que envies el missatge).
3. Escriu la **eixida** (quin resultat obtens).
4. Redacta l’**algorisme complet** amb les dades d’entrada, les dades d’eixida i el procediment pas a pas.

---

## 3. Cicle de vida d’un programa

Quan creem un programa informàtic, normalment seguim tres fases principals:

1. **Definició**

   * Ací decidim **què volem resoldre** i **què necessitem per a fer-ho**.
   * Es definixen les **dades d’entrada** (el que tenim), els **resultats esperats** (el que volem obtindre) i les **condicions** del problema.

2. **Desenvolupament**

   * És el moment de **dissenyar l’algorisme** i transformar-lo en un **programa** escrit en un llenguatge de programació.
   * Els problemes grans es poden dividir en **subproblemes més menuts** (açò s’anomena **disseny descendent**).
   * En esta fase també s’usen eines com **pseudocodi** o **diagrames de flux** per a organitzar les idees abans de programar.

3. **Manteniment**

   * Una vegada el programa funciona, cal **provar-lo, corregir errors** i anar-lo actualitzant.
   * Ací és on es diferencia si el llenguatge utilitzat és **interpretat** (l’ordinador l’executa instrucció a instrucció) o **compilat** (primer es tradueix tot el programa i després s’executa més ràpid).

---

## 4. Documentació

En tot programa és molt important la **documentació**, que pot ser:

* **Interna**: comentaris dins del codi, que expliquen què fa cada part.
* **Externa**: manuals d’usuari, guies de manteniment o documents amb el disseny del programa.

La documentació servix perquè altres persones (o nosaltres mateixos en el futur) puguen **entendre, utilitzar i modificar** el programa més fàcilment.

---


### Exercici 3 (Qüestions)

1. **En quina fase del cicle de vida** decidiries quines dades són d’entrada i quines són d’eixida d’un programa? Explica-ho amb un exemple.

2. Per què és útil **dividir un problema gran en subproblemes més menuts** abans de programar? Escriu un exemple quotidià on es puga aplicar esta idea.

3. Imagina que un company troba un error en un programa que has fet.

   * A quina fase del cicle de vida correspon arreglar-lo?
   * Com ajudaria la **documentació interna** a resoldre el problema més ràpidament?

---

# 5. Objectes d’un programa

En un programa podem trobar elements que les instruccions poden **manipular**. A estos elements els anomenem **objectes del programa**.

Els objectes poden ser tant les **dades d’entrada** (informació inicial) com les **dades d’eixida** (resultats).

Cada objecte té tres atributs:

* **Nom**: el seu identificador, com ara `nota` o `preu`.
* **Tipus**: el conjunt de valors que pot prendre (nombre enter, decimal, text, vertader/fals…).
* **Valor**: el contingut concret en un moment determinat.

---

## 5.1 Constants

Una **constant** és un objecte el valor del qual **no canvia** durant tota l’execució del programa.

Serveixen per donar **nom a valors concrets** i així fer el codi més clar i fàcil de modificar.

**Exemples de constants matemàtiques**:

* `PI = 3.141592`
* `E = 2.718281`

**Exemple pràctic:**
Si sempre sumem l’IVA 0.21, és millor declarar:

```
IVA = 0.21
```

i utilitzar `IVA` al programa, en compte d’escriure `0.21` moltes vegades. Així, si canvia el valor, només cal modificar-lo una vegada.

---

## 5.2 Variables

Una **variable** és un objecte el valor del qual **pot canviar** durant l’execució del programa.

**Exemples:**

* Una variable per a guardar la **nota mitjana d’un alumne**.
* Una variable per calcular el **total d’una factura**.
* Una variable per a la **temperatura** en un programa de control.

---

## 5.3 Expressions

Una **expressió** combina constants, variables i operadors, i produïx un **resultat**.

Les expressions poden ser de tres tipus principals:

* **Numèriques**: produeixen un valor numèric.
  *Exemple:* `(2 * x) / 3`

* **Alfanumèriques (text)**: produeixen cadenes de text.
  *Exemple:* `"Hola " + "Món"` → `"Hola Món"`

* **Booleanes o lògiques**: produeixen vertader o fals.
  *Exemple:* `(a > 1) AND (b < 5)`

---

## 5.4 Operadors

Els **operadors** són símbols que ens permeten fer operacions amb les dades dins d’una expressió.

### Operadors aritmètics

| Operador     | Significat     | Exemple | Resultat |
| ------------ | -------------- | ------- | -------- |
| `+`          | Suma           | 3 + 2   | 5        |
| `-`          | Resta          | 5 - 2   | 3        |
| `*`          | Multiplicació  | 4 \* 2  | 8        |
| `/`          | Divisió real   | 7 / 2   | 3.5      |
| `//` o `div` | Divisió entera | 7 // 2  | 3        |
| `%`          | Mòdul (residu) | 7 % 2   | 1        |
| `^` o `**`   | Potència       | 2 ^ 3   | 8        |

---

### Operadors relacionals

| Operador | Significat        | Exemple | Resultat |
| -------- | ----------------- | ------- | -------- |
| `==`     | Igualtat          | 5 == 5  | Vertader |
| `!=`     | Diferent          | 5 != 3  | Vertader |
| `<`      | Menor que         | 3 < 7   | Vertader |
| `>`      | Major que         | 7 > 3   | Vertader |
| `<=`     | Menor o igual que | 5 <= 5  | Vertader |
| `>=`     | Major o igual que | 6 >= 9  | Fals     |

---

### Operadors lògics (booleans)

| Operador | Significat | Exemple             | Resultat |
| -------- | ---------- | ------------------- | -------- |
| `NOT`    | Negació    | NOT (5 > 3)         | Fals     |
| `AND`    | Conjunció  | (5 > 3) AND (2 < 4) | Vertader |
| `OR`     | Disjunció  | (5 > 3) OR (2 > 10) | Vertader |

---

### Operador alfanumèric (concatenació)

| Operador | Significat           | Exemple         | Resultat   |
| -------- | -------------------- | --------------- | ---------- |
| `+`      | Unir cadenes de text | "Hola " + "Món" | "Hola Món" |

---

### Ordre d’avaluació dels operadors

Quan resols una expressió, cal seguir este ordre (de més a menys prioritat):

1. Parèntesis `()`
2. Potència `^` o `**`
3. Multiplicació i divisió `* /`
4. Sumes i restes `+ -`
5. Concatenació `+` (quan és text)
6. Relacionals `< <= > >= == !=`
7. Negació `NOT`
8. Conjunció `AND`
9. Disjunció `OR`

---

### Exercici 4. Variables i operadors

La següent taula mostra un **algorisme pas a pas** (llista d’instruccions).
Utilitza tres variables `A`, `B` i `C` que inicialment valen `4`, `2` i `3` respectivament.

**Tasques:**

* Calcula el valor de les variables després d’executar cada instrucció.
* Ompli la taula amb els resultats corresponents.

Recorda que `X = Y` significa que el valor de `Y` es copia en `X`.

---

| Instrucció               | A | B | C |
| ------------------------ | - | - | - |
| **Inicial**              | 4 | 2 | 3 |
| 1. `A = B`               |   |   |   |
| 2. `C = A`               |   |   |   |
| 3. `B = (A + B + C) / 2` |   |   |   |
| 4. `A = A + C`           |   |   |   |
| 5. `C = B - A`           |   |   |   |
| 6. `C = C - A`           |   |   |   |
| 7. `A = A * B`           |   |   |   |
| 8. `A = A + 3`           |   |   |   |
| 9. `A = A % B`           |   |   |   |
| 10. `C = C + A`          |   |   |   |

---

## Excerci 5.  Avalua les següents expressions

**1. Sense variables prèvies**

1. `((3 + 2) ^ 2 – 15) / 2 * 5`
2. `5 – 2 > 4 AND NOT 0.5 == 1 / 2`

**2. Donades les variables i constants**

```
x = 1
y = 4
z = 10
pi = 3.14
e = 2.71
```

3. `2 * x + 0.5 + y – 1 / 5 * z`
4. `pi * x ^ 2 > y OR 2 * pi * x <= z`
5. `'Don ' + 'Juan' == 'Don Juan' OR 'A' == 'a'`
6. `e ^ (x – 1) / (x * z) / (x / z)`

---


## Excerci 6. Diferència entre **variable** i **constant**

Explica amb les teues paraules quina és la diferència entre una **variable** i una **constant** dins d’un programa.
Inclou **2 o 3 exemples de la vida real** per a cada cas (variable i constant).

## Excerci 7. Avalua les següents expressions

Calcula el resultat de cada expressió (numèrica o booleana), respectant l’**ordre d’avaluació** dels operadors.

1. `24 % 5`
2. `7 / 2 + 2.5`
3. `10.8 / 2 + 2`
4. `(4 + 6) * 3 + 2 * (5 - 1)`
5. `5 / 2 + 17 % 3`
6. `7 >= 5 OR 27 <> 8`
7. `(45 <= 7) OR NOT (5 >= 7)`
8. `27 % 4 + 15 / 4`
9. `37 / 4 * 4 – 2`
10. `(25 >= 7) AND NOT (7 <= 2)`
11. `('H' < 'J') AND ('9' <> '7')`
12. `25 > 20 AND 13 > 5`
13. `10 + 4 < 15 - 3 OR 2 * 5 + 1 > 14 – 2 * 2`
14. `4 * 2 <= 8 OR 2 * 2 < 5 AND 4 > 3 + 1`
15. `10 <= 2 * 5 AND 3 < 4 OR NOT (8 > 7) AND 3 * 2 <= 4 * 2 - 1`
